<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>FLĂCĂRI POTOLITE</title>
<link rel="stylesheet" type="" href="./NOUL.css">

</head>
<body>
   <!-- <img src="./asset/T1.jpg" alt="tapet" width="1920" height="1240" class="Tapet">-->
<em><h1 class="Titlu">FLĂCĂRI POTOLITE <h1></em><br>

<hr class="Linie">
<div class="Poezie">

<p class="Strofa">   
E cald. De drum îndelungat<br> 
Picioarele de-abia-l mai ţin, <br> 
Şi-i cale până-n sat! <br> 
El e flămând şi e-nsetat <br> 
Şi-i slab, că e bătrân.</p>
<p class="Strofa"> 
Tot da către fântână zor.<br>  
Sub tei, la margine de drum, <br> 
S-oprise pe răzor,<br>  
Aici la loc răcoritor<br>  
Sfârşit stătea acum.</p>
<p class="Strofa"> 
Pe-acelaşi drum de soare plin,<br>  
Veneau doi inşi: îngârbovit <br> 
Un moş cu umblet lin,<br>  
Şi-o copiliţă. S-au oprit <br> 
Sub tei, lângă străin.</p>
<p class="Strofa"> 
Şi-au dat bineţe şi-au tăcut.<br>  
Străinul parcă se gătea <br> 
Să plece, şi-ar fi vrut <br> 
Să fugă dac-ar fi putut – <br> 
Şi sta şi se gândea. </p>
<p class="Strofa"> 
Într-un târziu el a-ntrebat, <br>
Privind aşa pe deal, răzleţ: <br>
– „Departe-i până-n sat? <br>
Să nu vă fie cu bănat: <br>
Întreb, că sunt drumeţ.“</p> 
<p class="Strofa"> 
– „Când eşti voinic, ţi-e dealu-ntins<br> 
Ca şesul ici... dar pentru noi<br> 
E drum cu dinadins. <br>
Şi-au stat tăcuţi, că i-a cuprins <br>
O jale pe-amândoi.</p>
<p class="Strofa"> 
Şi iarăşi a-nceput cuvânt <br>
Străinul, tremurat şi rar,<br> 
Uitându-se-n pământ: <br>
– „Am mai umblat pe-aci... dar sânt <br>
Amar de ani, amar!</p>
<p class="Strofa"> 
Ştiam şi oameni...“ El şi-a dus<br> 
Pe tâmple mâna-ngândurat: <br>
– „Şedea pe vale-n sus... <br>
Ion al Anei... cică rus<br> 
Din moşi; l-or fi-ngropat?“ </p>
<p class="Strofa"> 
– „Ion al Anei... L-ai ştiut... <br>
E mort de-un veac! Şi bun creştin,<br> 
Tot cinste ne-a făcut. <br>
Dar multe, Doamne, l-au bătut – <br>
I-a fost paharul plin.“ </p>
<p class="Strofa"> 
– „Era bogat?“ – „Era. Şi-a fost <br>
Cuminte om; dar nu ştiu cum,<br> 
Aşa i-a mers de prost.<br> 
E rău, când anu-ntreg ţi-e post,<br> 
Şi masa când ţi-e-n drum.</p>
<p class="Strofa"> 
Nevasta i-a murit; şi-apoi <br>
I-a ars şi casa; i-a trăsnit <br>
Deodată patru boi.<br> 
Trăia la praguri, şi-n nevoi <br>
Că-n urmă-a-nnebunit.“ </p>
<p class="Strofa"> 
– „Nebun, din ce?“ – „Cuvântul meu <br>
Şi-al altora, e zvon prin sat;<br> 
Dar ştie Dumnezeu!<br> 
Din multe toate, – zic şi eu,<br> 
Dar, urma, din băiat.“ </p>
<p class="Strofa"> 
–„Era mişel?“ –„Ba nu, deloc;<br> 
Dar singur el a tot zorit <br>
Să-şi bage capu-n foc: <br>
S-omoare p-un flăcău la joc.<br> 
Şi-i dus de-atunci, fugit.“ </p>
<p class="Strofa"> 
–„E dus de-atunci... Dar ce-au avut?“<br> 
– „O fată... vezi, că n-are rost <br>
Să spun de la-nceput.<br> 
Nimicuri... ei!... şi ce-a făcut <br>
Destul de rău a fost.</p>
 <p class="Strofa">  
De frica ocnei s-a răznit,<br> 
Şi-i dus de-atunci. Mai ştiu şi eu!<br> 
Aşa i-a fost menit.<br> 
Dar bun băiat! De-o fi murit,<br> 
Să-l ierte Dumnezeu.“ </p>
<p class="Strofa"> 
Străinul parcă n-auzea <br>
Cuvintele; pe gânduri dus,<br> 
Sta piatră şi tăcea.<br> 
Deodată, parcă făr-a vrea,<br> 
Ridică ochii-n sus. </p>
<p class="Strofa"> 
–„Nepoată ţi-e?“ Şi-a arătat <br>
Spre fată. – „Cresc copii şi eu.<br> 
E mă-sa colo-n sat, <br>
Dar e rămasă de bărbat <br>
Şi-i tânără, şi-i greu!</p> 
<p class="Strofa"> 
Sunt văduv de vro zece ani, <br>
Iar fata mea – mai bine-mi dau <br>
Averea la golani!<br> 
Când faci copii, îţi faci duşmani,<br> 
C-atâta minte au!“</p> 
<p class="Strofa"> 
E gata moşul de plecat, <br>
Şi spre străin întors apoi:<br> 
– „Ţi-e drumu-ndelungat,<br> 
Şi-i noapte. De n-ai gazdă-n sat,<br> 
Să vii să dormi la noi...“ </p>
<p class="Strofa"> 
– „Că n-am... dar uite, nu e vânt, <br>
Şi-i cald. Sub cap o mână pui,<br> 
Dorm colea, pe pământ. <br>
Îţi mulţumesc!“ – „Păi, Domnul sfânt <br>
Te poarte-n paza Lui!“ </p>
<p class="Strofa"> 
El trist privind în urma lor <br>
Cum se duceau spre sat grăbiţi,<br> 
Rămase gânditor <br>
Şi frânt ca oamenii când mor,<br> 
Cu ochi încremeniţi. </p>
<p class="Strofa"> 
Când i-a pierdut din ochi, voi <br>
Să se ridice, şi-a crezut <br>
Că moare-n câmp aci, <br>
Ca prins de friguri şovăi <br>
Şi-n urmă a căzut. </p>
<p class="Strofa"> 
Târziu detot s-a ridicat, <br>
Şi ochii-i se făcură grei <br>
Ca celui îmbătat – <br>
Şi spre fântână s-a plecat<br> 
Privind în fundul ei.</p>
<p class="Strofa"> 
Apoi el scoase tremurând <br>
Din traista-i un cuţit de-oţel,<br> 
Şi, dus aşa de-un gând,<br> 
Strângea cuţitu-n pumn, cătând<br> 
Cu-atâta drag la el! </p>
<p class="Strofa"> 
Mult timp în mână l-a-nvârtit.<br> 
De patruzeci de ani purta <br>
Cu el acest cuţit:<br> 
Era pentr-un duşman menit –<br> 
Ce dulce gând era!</p>
<p class="Strofa"> 
Şi-acum... acum e de prisos! <br>
Şi-ncet cu-ncetul desfăcut<br> 
Din pumnul strâns vârtos,<br> 
Spre-adâncuri, vâjâind în jos,<br> 
Cuţitul a căzut!</p>
<p class="Strofa"> 
Tovarăş drag! de patruzeci <br>
De ani, ai fost viaţa lui!<br> 
Şi-acum tu mort petreci – <br>
Dar taina voastră-n veci de veci <br>
La nimeni n-o s-o spui!</p>
<p class="Strofa"> 
Bătrânul s-a nălţat apoi,<br> 
Spre deal ca un copil privind;<br> 
Ah, dealuri scumpe, voi! <br>
Bieţi ochii, slabi şi numai doi, <br>
Puţine zări cuprind! </p>
<p class="Strofa"> 
Cărarea asta, o ştia, <br>
Şi colo stânca de-adăpost <br>
Pe ploaie-n vremea grea; <br>
Şi parc-acelaşi vânt bătea, <br>
Şi toate cum au fost!</p>
<p class="Strofa"> 
E sat dincolo – drum umblat <br>
Şi dealul mic, uşor să-l sui – <br>
Aici l-a legănat <br>
Măicuţa lui, şi-aici în sat <br>
Sunt morţi părinţii lui!</p>
<p class="Strofa"> 
Măcar din deal, aşa ca-n zbor,<br> 
S-arunce ochii-n jos spre văi,<br> 
Spre sat, spre casa lor!...<br> 
Vor fi bătrâni, ei poate mor.<br> 
Şi-atunci erau flăcăi!</p>
<p class="Strofa"> 
Dar nu... în sat el ce-ar căta!<br> 
El ştie tot ce-ar mai fi vrut<br> 
Să ştie-n viaţa sa. <br>
Sunt morţi ai lui! El – un pierdut, <br>
Mai bine-i poate-aşa!</p>
<p class="Strofa"> 
Şi parcă neştiind nicicum, <br>
Prin iarbă el şi-a pipăit <br>
Toiagul său acum, <br>
Şi-apoi porni... pe-acelaşi drum <br>
Pe carele-a venit! </p>
<p class="Strofa"> 
Sosise noaptea. Din apus <br>
Se răsfira fierbând un nor <br>
De-un rece vânt adus.<br> 
Zburau ţipând cucori pe sus <br>
Cu glas tânguitor.</p>
<p class="Strofa"> 
Mereu se depărta de sat <br>
Bătrânul, slab cu ochii plini <br>
De lacrimi şi bănat – <br>
Mergea de-un gând nebun purtat: <br>
Să moară-ntre străini!</p>
</div>
    <a href="./cuprins.html" class="Cuprins">La cuprins</a>
    <a href="./CANTEC.html" class="Next">Mai departe</a>
</body>
</html>