<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ex ossibus ultor</title>
<link rel="stylesheet" type="" href="./NOUL.css">

</head>
<body>
   <!-- <img src="./asset/T1.jpg" alt="tapet" width="1920" height="1240" class="Tapet">-->

<em><h1 class="Titlu">EL-ZORAB</h1></em><br>
<hr class="Linie">
<div class="Poezie">


 
<p class="Strofa"> 
La paşa vine un arab,<br> 
Cu ochii stinşi, cu graiul slab.<br>  
– „Sunt, paşă, neam de beduin,<br>  
Şi de la Bab-el-Manteb vin<br>  
Să vând pe El-Zorab..</p>
 <p class="Strofa"> 
Arabii toţi răsar din cort,<br>  
Să-mi vadă roibul, când îl port<br>  
Şi-l joc în frâu şi-l las în trap!<br>  
Mi-e drag ca ochii mei din cap<br>  
Şi nu l-aş da nici mort.</p>
 <p class="Strofa"> 
Dar trei copii de foame-mi mor!<br>  
Uscat e cerul gurii lor;<br>  
Şi de amar îndelungat,<br>  
Nevestei mele i-a secat <br> 
Al laptelui izvor! </p>
<p class="Strofa"> 
Ai mei pierduţi sunt, paşă, toţi: <br> 
O, mântuie-i, de vrei, că poţi!<br>  
Dă-mi bani pe cal! Că sunt sărac!<br>  
Dă-mi bani! Dacă-l găseşti pe plac,<br>  
Dă-mi numai cât socoţi!“</p> 
<p class="Strofa"> 
El poartă calul, dând ocol, <br> 
În trap grăbit, în pas domol,<br>  
Şi ochii paşei mari s-aprind; <br> 
Cărunta-i barbă netezind <br> 
Stă mut, de suflet gol.</p>
<p class="Strofa">  
– „O mie de ţechini primeşti?“ <br> 
– „O, paşă, cât de darnic eşti!<br>  
Mai mult decât în visul meu!<br>  
Să-ţi răsplătească Dumnezeu,<br>  
Aşa cum îmi plăteşti!“</p> 
<p class="Strofa"> 
Arabul ia, cu ochii plini <br> 
De zâmbet, mia de ţechini – <br> 
De-acum, de-acum ei sunt scăpaţi,<br>  
De-acum vor fi şi ei bogaţi,<br>  
N-or cere la străini!</p>
 <p class="Strofa"> 
Nu vor trăi sub cort în fum,<br>  
Nu-i vor cerşi copiii-n drum, <br> 
Nevasta lui se va-ntrema; <br> 
Şi vor avea şi ei ce da <br> 
Săracilor de-acum! –</p> 
<p class="Strofa"> 
El strânge banii mai cu foc, <br> 
Şi pleacă, beat de mult noroc,<br>  
Şi-aleargă dus d-un singur gând,<br>  
Deodată însă, tremurând,<br>  
Se-ntoarce, stă pe loc.</p>
<p class="Strofa">  
Se uită lung la bani, şi pal<br>  
Se clatină, ca dus de-un val,<br>  
Apoi la cal priveşte drept;<br>  
Cu paşii rari, cu fruntea-n piept,<br>  
S-apropie de cal.</p>
 <p class="Strofa"> 
Cuprinde gâtul lui plângând<br> 
Şi-n aspra-i coamă îngropând <br>
Obrajii palizi: – „Pui de leu,<br> 
Suspină trist. Odorul meu,<br> 
Tu ştii că eu te vând!</p>
 <p class="Strofa"> 
Copiii mei nu s-or juca <br>
Mai mult cu frunze-n coama ta,<br> 
Nu te-or petrece la izvor:<br> 
De-acum smochini, din mâna lor,<br> 
Ei n-or avea cui da!</p>
  <p class="Strofa"> 
Ei nu vor mai ieşi cu drag <br>
Să-ntindă mâinile din prag,<br> 
Să-i iau cu mine-n şea pe rând!<br> 
Ei nu vor mai ieşi râzând<br> 
În calea mea şirag!</p>
  <p class="Strofa"> 
Copiii mei cum să-i îmbun,<br> 
Nevestei mele ce să-i spun <br>
Când va-ntreba de El-Zorab?<br> 
Va râde-ntregul neam arab<br> 
De bietul Ben-Ardun!</p>
  <p class="Strofa"> 
Raira, tu, nevasta mea,<br> 
Pe El-Zorab nu-l vei vedea<br> 
De-acum, urmându-te la pas,<br> 
Nici în genunchi la al tău glas<br> 
El nu va mai cădea!</p>
  <p class="Strofa"> 
Pe-Ardun al tău, pe Ben-Ardun,<br> 
N-ai să-l mai vezi în zbor nebun<br> 
Pe urma unui şoim uşor<br> 
Ca să-ţi împuşte şoimu-n zbor; <br>
Nu-i vei pofti: Drum bun!</p> 
 <p class="Strofa"> 
Nu vei zâmbi, cum saltă-n vânt<br> 
Ardun al tău în alb vestmânt;<br> 
Şi ca să simţi sosirea lui<br> 
Mai mult de-acum tu n-o să pui<br> 
Urechea la pământ!</p>
 <p class="Strofa">  
O, calul meu! Tu, fala mea,<br> 
De-acum eu nu te voi vedea<br> 
Cum ţii tu nările-n pământ<br> 
Şi coada ta fuior în vânt,<br> 
În zbor de rândunea!</p>
  <p class="Strofa"> 
Cum mesteci spuma albă-n frâu,<br> 
Cum joci al coamei galben râu. <br>
Cum iei pământul în galop <br>
Şi cum te-aşterni ca un potop <br>
De trăsnete-n pustiu!</p>
  <p class="Strofa"> 
Ştia pustiul de noi doi <br>
Şi zarea se-ngrozea de noi – <br>
Şi tu de-acum al cui vei fi? <br>
Şi cine te va mai scuti <br>
De vânturi şi de ploi?</p>
  <p class="Strofa"> 
Nu vor grăi cu tine blând,<br> 
Te-or înjura cu toţi pe rând<br> 
Şi te vor bate,-odorul meu, <br>
Şi te-or purta şi mult, şi greu; <br>
Lăsa-te-vor flămând!</p>
  <p class="Strofa"> 
Şi te vor bate,-odorul meu,<br> 
Să mori tu, cel crescut de noi!...<br> 
Ia-ţi banii, paşă! Sunt sărac, <br>
Dar fără cal eu ce să fac:<br> 
Dă-mi calul înapoi!“</p> 
 <p class="Strofa"> 
Se-ncruntă paşa: – „Eşti nebun?<br> 
Voieşti pe ianiceri să-i pun <br>
Să te de-a câinilor? Aşa!<br> 
E calul meu, şi n-aştepta<br> 
De două ori să-ţi spun!“ </p>
 <p class="Strofa"> 
– Al tău? Acel care-l crescu<br> 
Iubindu-l, cine-i: eu ori tu?<br> 
De dreapta cui ascultă el,<br> 
Din leu turbat făcându-l miel?<br> 
Al tău? O, paşă, nu!</p> 
 <p class="Strofa"> 
Al meu e! Pentru calul meu<br> 
Mă prind de piept cu Dumnezeu – <br>
Ai inimă! Tu poţi să ai<br> 
Mai vrednici şi mai mândri cai,<br> 
Dar eu, stăpâne, eu?</p>
  <p class="Strofa"> 
Întreagă mila ta o cer!<br> 
Alah e drept şi-Alah din cer <br>
Va judeca ce-i între noi, <br>
Că mă răpeşti şi mă despoi,<br> 
M-arunci pe drum să pier.</p>
  <p class="Strofa"> 
Şi lumea te va blestema, <br>
Că-i blestem făptuirea ta! <br>
Voi merge, paşă, să cerşesc,<br> 
Dar mila voastră n-o primesc –<br> 
Ce bine-mi poţi tu da?“ </p>
 <p class="Strofa"> 
Dă paşa semn. – „Să-l dezbrăcaţi<br> 
Şi binele în vergi i-l daţi!“<br> 
Sar eunucii, vin, îl prind – <br>
Se-ntoarce-arabul răsărind<br> 
Cu ochii îngheţaţi... </p>
 <p class="Strofa"> 
El scoate grabnic un pumnal,<br> 
Şi-un val de sânge, roşu val<br> 
De sânge cald a izvorât<br> 
Din nobil-încomatul gât,<br> 
Şi cade mortul cal.</p> 
 <p class="Strofa"> 
Stă paşa beat, cu ochi topiţi,<br> 
Se trag spahiii-ncremeniţi.<br> 
Şi-arabul, în genunchi plecat,<br> 
Sărută sângele-nchegat<br> 
Pe ochii-nţepeniţi.</p>
  <p class="Strofa"> 
Se-ntoarce-apoi cu ochi păgâni<br> 
Şi-aruncă fierul crunt din mâini: <br>
– „Te-or răzbuna copiii mei!<br> 
Şi-acum mă taie, dacă vrei,<br> 
Şi-aruncă-mă la câini!“</p>
</div>
    <a href="./cuprins.html" class="Cuprins">La cuprins</a>
    <a href="./„TOȚI SFINȚII”.html" class="Next">Mai departe</a>

</html>