<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>UN CÂNTEC BARBAR</title>
<link rel="stylesheet" type="" href="./NOUL.css">

</head>
<body>
   <!-- <img src="./asset/T1.jpg" alt="tapet" width="1920" height="1240" class="Tapet">-->
<em><h1 class="Titlu">UN CÂNTEC BARBAR </h1></em><br>

<hr class="Linie">
<div class="Poezie">

<p class="Strofa">  
Voi laşi dătători de porunci,<br> 
Mai râdeţi! Nevolnică turmă,<br> 
Mai râdeţi, că-i râsul din urmă! <br>
S-apropie ziua! Şi-atunci <br>
Vedea-veţi, sălbatici barbari,<br> 
Câmpiile voastre-necate <br>
De vuietul multor armate,<br> 
Ca vuietul apelor mari – </p>
<p class="Strofa"> 
Veni-vom ca-n ziua de-apoi;<br> 
Va plânge cu hohote zarea <br>
De care, de cai, de strigarea <br>
Mulţimii pornite spre voi! <br>
Ieşi-vor, din negru pământ, <br>
În zale de-argint cavalerii,<br> 
Puternici ca grindina verii, <br>
Şi roibii cu nările-n vânt <br>
Vor trece-n sălbatic galop <br>
Spre Roma! Şi miei vor fi leii,<br> 
Fugi-vor de spaimă mişeii<br> 
Cuprinşi de pornitul potop <br>
Spre Roma! Călcând pe cohorţi<br> 
Răzbi-ţi-vom colosul de-aproape<br> 
Şi nu va fi cine să-ngroape <br>
Mulţimea cea mare de morţi!</p>
<p class="Strofa"> 
Din Istru vom face pârâu,<br> 
Să-l umpli, romane, cu sânge,<br> 
Cu lacrimi pe care le-or plânge<br> 
Nevestele neamului tău!<br> 
Şi nu vei putea să mai pui<br> 
În şiruri înfrânta-ţi armată, <br>
Şi-om face să fie odată <br>
Toţi corbii şi lupii sătui!<br> 
Căci vultur să fii, un colos,<br> 
Cu aripi de repezi furtune <br>
Şi cuibul în cer de l-ai pune:<br> 
De-acolo noi da-te-vom jos!</p>
<p class="Strofa"> 
Ce-i viu sfâşia-vom în dinţi;<br> 
Aprinde-vom templele tale; <br>
Vom naşte pustiul în cale; <br>
Vom face pe-ai voştri părinţi<br> 
S-ascundă trufaşul lor chip<br> 
În togă, plângând de ruşine,<br> 
I-om trece sub furci caudine,<br> 
I-om pune cu fruntea-n nisip. <br>
Şi fără de milă, călăi, <br>
În faşe strivi-vom poporul,<br> 
Şi mândri vom pune piciorul <br>
Pe gâtu-mpăraţilor tăi!</p>
<p class="Strofa"> 
Vom face cât cerul de nalt<br> 
Mormanul cadavrelor crunte <br>
Şi munte vom pune pe munte<br> 
Şi cerului da-vom asalt.<br> 
Pe-al vostru Zamolxe-pigmeu <br>
L-om prinde de barbă-nhăţându-l,<br> 
Cu tronu-i cu tot răsturnându-l <br>
Din cer, căci acel Dumnezeu <br>
Ce lasă pe-al vostru pământ <br>
Să crească atâta urgie, <br>
Acela nu poate să fie <br>
Nici mare, nici tare, nici sfânt.</p>
<p class="Strofa"> 
Ah, dac-am putea măsura <br>
Pe cât ni-e de plină măsura,<br> 
Vedea-vei ce multă ni-e ura, <br>
În ziua din urmă a ta! <br>
Că dacă voi toţi aţi muri <br>
De spaimele morţii nainte <br>
De-al nostru sosit, din morminte <br>
V-am scoate de-oriunde veţi fi!</p> 
<p class="Strofa"> 
Şi răzbunătoarelor sorţi<br> 
Le-am face cu palma dreptate,<br> 
Căci feţele voastre le-am bate,<br> 
Scuipându-ţi pe fiii tăi morţi!</p>


</div>
    <a href="./cuprins.html" class="Cuprins">La cuprins</a>
    <a href="./^GAZEL.html" class="Next">Mai departe</a>

</html>