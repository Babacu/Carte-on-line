<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>VOICHIŢA LUI ŞTEFAN</title>
<link rel="stylesheet" type="" href="./NOUL.css">

</head>
<body>
   <!-- <img src="./asset/T1.jpg" alt="tapet" width="1920" height="1240" class="Tapet">-->
<em><h1 class="Titlu">VOICHIŢA LUI ŞTEFAN<h1></em><br>

<hr class="Linie">
<div class="Poezie">

<p class="Strofa"> 
Doamna lângă Ştefan vine,<br> 
Blândă-n vorbe şi-n purtat:<br> 
– „Doamne, iar eşti supărat!“<br> 
– „Sunt, Voichiţă, pentru tine!“ <br>
Zăpăcită doamna sta <br>
Şi-nflorită de ruşine: <br>
– „Ce-am făcut, Măria ta?“</p> 
<p class="Strofa"> 
– „Tu?... Nimic!“ Şi vodă strânge<br> 
Mâna doamnei, gânditor. <br>
– „Şerpii-şi au culcuşul lor...<br> 
Ah, Voichiţo, cum aş plânge!<br> 
Rău ca Radu nimeni nu-i: <br>
Uite-n pumni aşa aş frânge <br>
Gât de lup cum e al lui!“ </p>
<p class="Strofa"> 
Doamna i-a pătruns cuvântul,<br> 
Până-n suflet i-a pătruns.<br> 
El tăcea, ea n-a răspuns.<br> 
Noapte e, şi bate vântul,<br> 
Şi prin noapte, cu vreo doi<br> 
Tari să baţi cu ei pământul.<br> 
Pleacă Ştefan la război.</p>
<p class="Strofa"> 
Dintr-acelaşi ceas Voichiţa<br> 
Nu s-a mai oprit din plâns.<br> 
Brâu pe trup ea n-a mai strâns.<br> 
Nu şi-a mai gătit cosiţa.<br> 
În genunchi, c-un dor păgân<br> 
Ea sărută iconiţa<br> 
Maicii Domnului, din sân,</p>
<p class="Strofa"> 
Unu-i soţ, iar altu-i tată,<br> 
Pentru care se ruga?<br> 
Zile-ntregi ea se lupta<br> 
De fiori cutremurată;<br> 
Când avea pe soţ în gând <br>
Ea se pomenea deodată<br> 
Pe părinte blestemând.</p>
<p class="Strofa"> 
„Ah, de-ar fi un zid de-aramă<br> 
Între dânşii, până-n nori!“ – <br>
Şi prin plâns adeseori<br> 
Îi părea că ei o cheamă <br>
Să-i împace! Ea, dar cum?<br> 
Pe ea cine-o bagă-n seamă?<br> 
Prutul să-l opreşti din drum!</p>
<p class="Strofa"> 
Şi-ntr-o zi, sătui de sânge,<br> 
Iată-i, moldovenii vin,<br> 
Sufletul, de milă plin,<br> 
Al Voichiţei cum se frânge:<br> 
Pentru soţul ei dorit<br> 
Râde veselă, şi plânge<br> 
Pentru-un tată biruit.</p>
<p class="Strofa"> 
Ea cu paşi grăbiţi porneşte<br> 
Să-şi cuprindă soţu-n prag;<br> 
Ochii-i stinşi s-aprind de drag,<br> 
Ştefan însă ocoleşte<br> 
Ochii doamnei, e pripit.<br> 
Iar Voichiţa nu-ndrăzneşte<br> 
Nici să-i zică „bun sosit“.</p>
<p class="Strofa"> 
– „Tu mă ştii, Voichiţo, bine!<br> 
Neamul vostru-i neam de hoţi,<br> 
Şi-i voi duşmăni pe toţi,<br> 
Cum te duşmănesc pe tine!<br> 
Am să-i curm pe-ai tăi de veci – <br>
Nu mai poţi trăi cu mine: <br>
Tu ai mamă, poţi să pleci.“</p> 
<p class="Strofa"> 
Doamna-ngălbenind scoboară<br> 
Ochii umezi în pământ,<br> 
Făr-a zice vrun cuvânt.<br> 
Iese-apoi. I-a spus s-o doară,<br> 
Şi-a durut-o ce i-a spus – <br>
Un altar ce se doboară<br> 
Când vin trăsnete de sus!</p> 
<p class="Strofa"> 
Şi rămas acum viteazul<br> 
Singur în iatac, şi-a pus<br> 
Capu-n mâini, pe gânduri dus.<br> 
El şi-a potolit necazul – <br>
Dar pe doamnă o iubea!<br> 
Şi-ngropând în coif obrazul<br> 
Ştefan vodă-acum plângea!</p>
</div>
    <a href="./cuprins.html" class="Cuprins">La cuprins</a>
    <a href="./DOINA.html" class="Next">Mai departe</a>
</body>
</html>