<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>JERTFELE ÎMPĂCĂRII</title>
<link rel="stylesheet" type="" href="./NOUL.css">

</head>
<body>
   <!-- <img src="./asset/T1.jpg" alt="tapet" width="1920" height="1240" class="Tapet">-->
<em><h1 class="Titlu">JERTFELE ÎMPĂCĂRII</h1></em><br>

<hr class="Linie">
<div class="Poezie">

<p class="Strofa">  

I<br><br> 
În negura pădurii castelul îngrădit<br> 
Cu şanţuri uriaşe stă trist, mucigăit,<br> 
Şi numai câteodată în jurul său revine <br>
Mişcarea vieţii calde, când paveze quirine<br> 
Răsar de după ziduri – de două ori pe an.<br> 
Atunci legionarii colosului roman<br> 
Ies grabnici ca furtuna şi tari ca răzbunarea,<br> 
Dar nu le simţi nici pasul, nici nu le-auzi strigarea,<br> 
Se-mprăştie deodată şi iar s-adună des<br> 
Şi pier în crâng. Se joacă? Dar iată-i! Dânşii ies <br>
Mai mulţi! Erau o sută şi-acum ei sunt o mie,<br> 
Mai iuţi şi mai năvalnici, mai plini de vijelie. <br>
S-amestecă, s-aruncă popor peste popor!<br> 
Ies fulgere din suliţi, dar suliţele mor<br> 
Zdrobite de pieptarul puternicelor zale;<br> 
Ajung acum la piepturi, cu pumnii-şi fac ei cale<br> 
Prin şiruri teutone: nici ţipete de guri,<br> 
Nici tropot nu s-aude! Vezi numai izbituri <br>
De pumn, mişcare mută de braţ şi de secure. <br>
Şi-n muta zvârcolire, ei intră în pădure <br>
Aşa-ncleştaţi: şi codrii iau flacără acum.<br> 
Şi ei se luptă-n flăcări, s-azvârl, se-neacă-n fum,<br> 
Iar brazii cad pe dânşii aprinşi, se prăbuşeşte<br> 
În capul lor tot codrul, dar nimeni nu gândeşte<br> 
La fugă – două neamuri aprinse de un gând:<br> 
Din doi protivnici unul să piară mai curând.</p>
<p class="Strofa"> 
II<br><br> 
De mult, de când e Tibull prefect peste cohorţi,<br> 
E linişte. Stau moarte zăvoarele pe porţi <br>
Şi nu mai sar oştenii desculţi din aşternuturi<br> 
Să piardă-n miezul nopţii puternicele scuturi.<br> 
Păreau şi teutonii de lupte-acum sătui,<br> 
Căci Aripert trimese de mult solia lui<br> 
La Tibull pentru pace. Şi toate-au fost de bine;<br> 
De-atunci trăiesc frăţeşte oştirile vecine.</p>
 <p class="Strofa"> 
III<br><br> 
– „Când stai în pragul casei, e soarele în prag!<br> 
Când treci visând prin noaptea pădurilor de fag,<br> 
Reverşi lumina-n noaptea dumbrăvilor ca luna;<br> 
Oh, cât eşti de frumoasă, tu nu pricepi, Hiltruna!<br> 
Când treci în zori pe colnic în albul tău vesmânt,<br> 
Cu ochii mari şi-albaştri, cu părul dat în vânt,<br> 
Tu-n iernile vieţei eşti zi de primăvară!<br> 
Sălbatico! Mă doare, când ştiu că eşti barbară –<br> 
Iubeşti pădurea numai; cu ochii tăi frumoşi<br> 
Tu vreai să-mbeţi, copilă, bărbaţii-ntunecoşi <br>
Cu plete lungi pe umeri, cu bărbi ce te-nspăimântă,<br> 
Puternici ca mânia pe care ei o cântă<br> 
Cu glasuri răguşite, când pleacă la război! <br>
De ce zâmbeşti? Aruncă cununile de foi<br> 
Şi pune diademă pe fruntea ta senină!<br> 
Ce-ţi pasă dac-ai noştri la alte legi se-nchină! <br>
O, de-ai vedea tu Roma cu turnurile ei, <br>
Cu lume şi lumină, cu roiuri de femei <br>
Frumoase; şi-ntre ele ca draga mea nici una,<br> 
Ca fata cea frumoasă din codru, ca Hiltruna!“ <br>
Ca un copil ce-ascultă poveşti cu sori apuşi,<br> 
Aşa-l ascultă fata cu ochii mari şi duşi.<br> 
Ea tremură şi-n ochii lui Tibull lung priveşte;<br> 
Ar vrea să zic-o vorbă, n-o zice şi roşeşte,<br> 
Ea simte că-i străină şi neamul ei barbar!<br> 
Ah, ce frumoase vorbe din rostul lui răsar;<br> 
El e roman, e nobil, deprins la vitejie! <br>
Nici un bărbat din neamul lui Aripert nu ştie <br>
Să-i spună ei cuvinte aşa de dragi ca el.<br> 
În urmă ea zâmbeşte: – „Ah, nu, că e mişel<br> 
Un suflet când îşi uită pe-ai săi! Şi mă-nfioară <br>
De fulger să m-apropiu, căci fulgerul omoară!<br> 
O, lasă-mă!“ şi fuge prin desetul de fagi,<br> 
Dar parcă-i vin alături cuvintele lui dragi.</p> 
<p class="Strofa"> 
IV <br><br>
În zori de zi străjerul vesteşte pe-un străin.<br> 
E Aripert, e domnul pădurilor. – „Eu vin <br>
Să te poftesc, romane, la zilele serbării!“<br> 
Noi mâine-aprindem focul sub jertfele-mpăcării!“<br> 
Şi-a stat pe gânduri Tibull şi n-a fost învoit!“<br> 
– „Te rog pentru Hiltruna. Ea singur-a dorit!“ <br>
Hiltruna cea frumoasă din codri! Visătoarea!<br> 
– „Aşteaptă-mă,-Ariperte! Găteşte-ţi sărbătoarea!“.</p>
<p class="Strofa">  
V <br><br>
– „Nimic nu-i mai puternic în om ca slăbiciunea!<br> 
Şi slab ce eşti tu, Tibull, s-asculţi de rugăciunea<br> 
Femeilor! Barbarii au rele gânduri, cred!“ <br>
Dar nu-l ascultă Tibull; şi-a doua zi purced <br>
Din zori centurionii spre sihlele barbare,<br> 
Ei şi-au ascuns cuţite sub albele pieptare <br>
De za – puternici marturi ai apărării lor,<br> 
De-ar vrea să-i năvălească sălbaticul popor – <br>
Şi-n codri ei lăsat-au, de-ar fi vro mişelie, <br>
Cu opt centurii Quintus pe-aproape să se ţie.</p>
<p class="Strofa">  
VI <br><br>
Acolo fete blonde cu ochii de azur<br> 
Cântau sinistre cânturi de luptă, şi-mprejur<br> 
Flăcăi înalţi, sălbatici, jucau cu vuiet mare <br>
Războinicele jocuri a ginţilor barbare.<br> 
Pe laviţe-aşternute cu albe piei de ied <br>
Bărbaţii stau în şiruri, iar cupele cu mied <br>
Oprite lung la gură trec vesele şi-ntruna, <br>
Din om în om. Iar astăzi paharnic e Hiltruna, <br>
Copila cea frumoasă, că-i vechiul obicei <br>
Al neamului, paharul la zile mari să-l bei<br> 
Turnat de cea mai dragă fecioară ce e-n casă. <br>
Tibull în fruntea mesei, şi-ai săi pe lângă masă,<br> 
Cu Aripert, aleargă cu ochii însoţind <br>
Mişcările de fulger a celor ce se prind <br>
Mereu mai mulţi la horă – sălbatic este jocul <br>
Şi tot mai mult Hiltruna cu mied hrăneşte focul.</p>
 <p class="Strofa"> 
VII <br><br>
– „E cald aici, romane; afară-i cer senin“ – <br>
Afară miedul curge mai vesel şi mai plin<br> 
În cupele făcute din coarne-ncăpătoare<br> 
De bou; aici sub codru, pe pajiştea cu soare,<br> 
Se prind la joc neveste: de ochii lor frumoşi<br> 
De două ori se-mbată bărbaţii-ntunecoşi <br>
Ai codrilor. E vuiet, e chiot şi strigare. <br>
Şi hora lor se-ntinde sălbatică şi mare.</p>
<p class="Strofa">  
VIII<br><br> 
Deodată cântul tace. Ca scoase din pământ<br> 
Răsar pumnale-n mâna barbarilor. Un vânt<br> 
Când trece prin frunzişul tomnatic al pădurii <br>
Asemeni e suflării sălbatice a gurii<br> 
Acestui mult amestec de oameni, cari grăbiţi <br>
Se apără şi-atacă, de jocuri obosiţi<br> 
Şi beţi de vin – mulţime de vulturi la o pradă<br> 
Puţină – se-ncleştează şi zece cad grămadă<br> 
Pe-un singur om al Romei, se sfâşie muşcând <br>
Cu dinţii, se sugrumă, şi-n sângele curgând <br>
Şiroaie mari înoată zburaţi dintr-o izbire<br> 
Şi ochi şi dinţi şi creieri. – <br>
La-ntâia lor pornire <br>
Spre Tibull vin o sută. Hiltruna vine drept<br> 
Spre el şi îl cuprinde puternic peste piept <br>
Cu braţele-amândouă. – „Iubite, nu te teme,<br> 
Te apără Hiltruna!“ Şi strâns de fată geme<br> 
Puternicul, s-azvârle, căci e ţinut pe loc<br> 
Şi mâinile-i sunt prinse de fată. – „Ai noroc <br>
Să mori la mine-n braţe! Vezi, fruntea-mi e senină,<br> 
Ce-ţi pasă dac-ai noştri la alte legi se-nchină?“<br>
El vrea să se desprindă şi urlă, e turbat.<br> 
– „Ah, până când toporul nu-l văd adânc intrat <br>
În pieptul tău de fiară, eu nu te las, romane!“<br> 
Lovit se simte Tibull de multe buzdugane <br>
Şi sângele-i ţâşneşte din calde tăieturi:<br> 
Atunci cu nebunia supremei izbituri <br>
Se scutură, de fată abia se mântuieşte;<br> 
El prinde pe Hiltruna de mijloc şi-o izbeşte <br>
De-un brad – ea cade moartă cu blondul cap zdrobit, <br>
Şi cade-apoi şi dânsul de rane-acoperit,<br> 
Nedând măcar cu pumnul un semn de apărare, <br>
Dar a putut să geamă din ultima suflare <br>
Un semn ştiut de bucium.</p>
 <p class="Strofa"> 
IX <br><br>
Şi semnul a intrat<br> 
Prin codri ca un ţipăt, şi codrii s-au mişcat. <br>
Atunci cu pas de vifor din negura pădurii<br> 
Năvalnic iese Quintus cu cele opt centurii.</p>
 <p class="Strofa"> 
X <br><br>
A fost o luptă scurtă; tot pumnul un omor.<br> 
Dar gloatele barbare cu Aripert al lor <br>
Primeau puteri întruna din gloate sositoare.<br> 
Atât de slabă-n număr, puterea oştitoare <br>
A Romei în clipita dintâi a atacat, <br>
Şi ea mergea-nainte; izbit-apoi a stat, <br>
Pe loc strângându-şi şirul. În urmă şovăieşte,<br> 
Se apără, se-ndeasă, dar fierul o răreşte,<br> 
Şi-n zid, format din piepturi, puterea-şi face porţi,<br> 
Încet-încet, romanii, ducând pe-ai lor ce-i morţi<br> 
La mijloc, intră-n codri şi iau acum cărarea <br>
Spre şanţuri. Şi din urmă, din faţă răzbunarea <br>
Barbarilor izbeşte pe cei puţini, mai des,<br> 
Mai tare. Şi din codrii barbarilor când ies,<br> 
Se văd o mână mică romanii, plini de rane,<br> 
Se târâie pe şesul castelelor romane,<br> 
Goniţi mereu. O sută, optzeci au mai rămas<br> 
Şi mai rămân dintr-înşii la fiecare pas <br>
Pe câmpi oşteni de-ai Romei. Câmpia geme cruntă,<br> 
Ei se retrag întruna, şi viforul înfruntă,<br> 
Şi morţi de jumătate, ciuntiţi îngrozitor,<br> 
Ajung în faptul serii în şanţurile lor.</p>
</div>
    <a href="./cuprins.html" class="Cuprins">La cuprins</a>
    <a href="./PRAHOVA.html" class="Next">Mai departe</a>

</html>