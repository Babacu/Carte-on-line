<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>VÂNTOASELE </title>
<link rel="stylesheet" type="" href="./NOUL.css">

</head>
<body>
   <!-- <img src="./asset/T1.jpg" alt="tapet" width="1920" height="1240" class="Tapet">-->
<em><h1 class="Titlu">VÂNTOASELE <h1></em><br>

<hr class="Linie">
<div class="Poezie">

<p class="Strofa">   
Să ne ferească Dumnezeu <br>
Şi-audă-ne din cer cuvântul!<br> 
Mi l-a-nghiţit acu pământul,<br> 
Şi-atâta om aveam şi eu!</p>
<p class="Strofa"> 
Mi l-am întors în pat cu mâna,<br> 
Şi-am fost la babe şi la vraci<br> 
Şi-am dat şi milă la săraci –<br> 
Şi mi-a murit la săptămâna!</p>
<p class="Strofa"> 
De suflet noi voiam să-l dăm <br>
Şi-l dedem gata-n mâna morţii!<br> 
Era voinic; trăsese sorţii, <br>
Şi-am tot zorit să-l însurăm.</p>
<p class="Strofa"> 
Găsisem una mai de gazdă – <br>
Căci nu eram nici noi din drum – <br>
Dintâi n-o vruse nicidecum <br>
Dar s-a mai dat şi el pe brazdă.</p>
<p class="Strofa"> 
Şi ne-am gătit după puteri,<br> 
Cu lăutari s-aducem fata, <br>
Cu vin şi chef, precum e data – <br>
Ţin minte toate, ca de ieri.</p>
<p class="Strofa"> 
Şi câţi nuntaşi! Să-i spuie pragul! <br>
Şi-afară ger, ca la Crăciun.<br> 
Mireasa ici, dincolo nun,<br> 
Şi-n mijloc el, mai mare dragul! </p>
<p class="Strofa"> 
Şi-aşa deodată l-au cuprins<br> 
Călduri – c-a fost şi cald în casă –<br> 
El a ieşit de după masă <br>
Îmbujorat de vin şi-aprins.</p> 
<p class="Strofa">  
Şi până să băgăm de seamă,<br> 
Vântoasele-şi făcură rost –<br> 
Şi dacă nu ştiu eu ce-a fost,<br> 
Atunci eu nu ştiu cum mă cheamă!</p>
<p class="Strofa"> 
În curte el de vorb-a stat<br> 
Cu doi flăcăi. Şi vezi, deodată.<br> 
Aşa din vorbă aşezată <br>
Gemu cu glasul înfundat;</p>
<p class="Strofa"> 
Apoi cu mâinile-amândouă <br>
Şi-a rupt cămaşa de pe el – <br>
Flăcăii spun, dar nu la fel;<br> 
Dar drept e cum vă spun eu vouă.</p> 
<p class="Strofa"> 
Că vâjâia vârtej de vânt,<br> 
Pe când vorbeau: plecase răul!<br> 
Şi undele-nghiţind flăcăul<br> 
L-au ridicat de pe pământ.</p>
<p class="Strofa"> 
Şi se făcu-n văzduh roşeaţă <br>
Ca-ntr-un pahar cu sânge-umplut – <br>
Băiatul meu era pierdut <br>
Când s-a mai limpezit de ceaţă!</p>
<p class="Strofa"> 
Ce-a fost apoi – la Dumnezeu <br>
Sunt toate câte sunt să fie! <br>
Ce-a fost apoi, pământul ştie;<br> 
Dar spui ce-am auzit şi eu – </p>
<p class="Strofa"> 
Că l-au văzut fugind orbeşte<br> 
Se jură vameşul, de-i ceri, <br>
Şi doar el nu-i copil de ieri<br> 
Să nu-nţeleagă ce vorbeşte!</p> 
<p class="Strofa"> 
– „Venea ca un nebun spre râu<br>. 
Din jos de pod! Şi cu mirare <br>
Eu stam să văd ce gânduri are, <br>
Că-n vad e apa până-n brâu.</p> 
<p class="Strofa"> 
Pe mal s-a desculţat în grabă,<br> 
Trecând prin râu. L-aş fi strigat,<br> 
Dar m-am temut că-i apucat <br>
Şi-mi prind cu Necuratul treabă.</p>
<p class="Strofa"> 
Pe mal dincolo nu-l văzui <br>
Să-şi tragă cizmele-n picioare.<br> 
Fugea de-a razna pe răzoare <br>
Desculţ, aşa – de maica lui!“ </p>
<p class="Strofa"> 
Vezi, nu i-au dat răgaz la multe! <br>
Şi eu l-am tot rugat frumos:<br> 
– „Să-mbraci măcar cevaşi pe dos“. <br>
Dar parc-a fost el om s-asculte!</p> 
<p class="Strofa"> 
Şi-aşa-n neştire l-au purtat<br> 
Cum nici nu te gândeşti cu gândul!<br> 
Trei sate l-au purtat de-a rândul!<br> 
Şi-acolo, într-al treilea sat </p>
<p class="Strofa"> 
Bătu-n ferestre la o casă – <br>
Ei, vezi, şi să te miri ce spun:<br> 
Din om întreg te fac nebun,<br> 
Şi din voinic, neom te lasă.</p> 
<p class="Strofa"> 
Ei spun aşa că s-a ţinut <br>
Cu văduva din cas-aceea.<br> 
Dar eu nici nu cunosc femeia – <br>
Şi-a fost apoi, că nici n-am vrut </p>
<p class="Strofa"> 
Să ştiu de ea. Şi-am stat întruna.<br> 
Am stat de el ca să-l însor, <br>
Şi el, văzând că-i tot dăm zor, <br>
S-a lepădat de ea cu buna.</p> 
<p class="Strofa"> 
Şi-acolo, Doamne, mi l-au dus,<br> 
De ne-a stricat tot rostul vieţii!... <br>
Şi-l aşteptam la horă, bieţii, <br>
Şi, galbeni-ceară, când ne-au spus </p>
<p class="Strofa"> 
Flăcăii, cari au fost cu dânsul:<br> 
Eu n-aveam lume pe pământ <br>
Să ştiu pe care lume sânt, <br>
Aşa mă podidise plânsul.</p> 
<p class="Strofa"> 
A doua zi, pierit zăcea <br>
În ieslea grajdului, pe paie.<br> 
Şi-ar fi putut din el să taie <br>
Bucăţi-bucăţi, că nu simţea.</p> 
<p class="Strofa"> 
N-avea putere-n el să-şi tragă <br>
Nici sufletul, şi-aşa răpus<br> 
Zăcea pe ţol cu faţa-n sus <br>
Cu ochii stinşi şi fără vlagă.</p>
<p class="Strofa"> 
În două zânele l-au rupt, <br>
I-au stors şi sângele cu-ncetul<br> 
Căci nu putea să-şi mişte, bietul,<br> 
Nici ochii-n cap! Şi i-au mai supt</p> 
<p class="Strofa"> 
Şi glasul, ca pe muţi lăsându-l;<br> 
Iar noi din gură-i n-am putut <br>
S-aflăm ce-a fost şi ce-a făcut,<br> 
Şi nu-i puteam ghici nici gândul!</p> 
<p class="Strofa"> 
Îi dase ceasul rău în drum!<br> 
De nu-mi ieşea atunci din casă, <br>
Eu n-aş fi de copil rămasă,<br> 
Că l-aş avea băiat şi-acum! </p>
<p class="Strofa"> 
Aşa... mi l-a-nghiţit pământul <br>
Şi-atâta om aveam şi eu – <br>
Să ne ferească Dumnezeu <br>
Şi audă-ne din cer cuvântul!</p>
</div>
    <a href="./cuprins.html" class="Cuprins">La cuprins</a>
    <a href="./DRAGOSTE ÎNVRĂJBITĂ.html" class="Next">Mai departe</a>
</body>
</html>